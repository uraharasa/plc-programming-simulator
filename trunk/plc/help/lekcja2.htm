<h2>
    Lekcja 2
</h2>
<p>
    Celem lekcji drugiej jest zapoznanie się z podstawowymi elementami używanymi podczas
    programowania sterowników PLC. Sterować w niej będziemy systemem obiegu wody w basenie.
</p>
<p>
    Po włączeniu lekcji drugiej oczom naszym ukazuje się "dydaktyczny" basen:
</p>
<img class="example" src="basen.jpg">
<p>
    W centralnym miejscu znajduje się rzeczony basen. Na wewnętrznej stronie jego ścianki
    umocowane są dwa czujniki, reagujące na wodę. Po prawej stronie znajduje się rura
    odpływu, którą można zamknąć zaworem sterowanym siłownikiem elektrycznym. Nad basenem
    znajduje się rura wlotu wody, również zamykana podobnym zaworem.
</p>
<p>
    Oba czujniki poziomu cieczy reagują na bezpośredni kontakt z wodą. Jeśli czujnik
    jest suchy, to na odpowiednim wejściu sterownika jest stan "0". Jeśli czujnik jest
    pod wodą, to na wejściu pojawia się stan "1".
</p>
<p>
    Stan otwarcia lub zamknięcia zaworu sygnalizowany jest poprzez lampkę kontrolną
    umieszczoną na siłowniku:
    <ul>
        <li>
            <img class="icon" src="zawor_otwarty.gif">
            - zawór jest otwarty</li>
        <li>
            <img class="icon" src="zawor_zamkniety.gif">
            - zawór jest zamknięty</li>
    </ul>
    Obie rury mają identyczną przepustowość wody, więc otwarcie obu zaworów na raz nie
    zmienia poziomu wody i zapewnia ciągłą wymianę wody na świeżą.
</p>
<p>
    Naszym zadaniem jest oprogramowanie przycisków znajdujących się po prawej stronie
    układu wykonawczego. Dwa z nich ("Napełnij" i "Opróżnij") to przyciski astabilne,
    tzn. kliknięcie na którymś z nich załącza go tylko na czas trwania jednego cyklu
    sterownika. Trzeci przycisk ("Wymiana") to przycisk bistabilny - kliknięcie na nim
    przełącza stany wciśnięty-wyciśnięty.
</p>
<p>
    Aby ułatwić programowanie sterownika, w lekcji tej wprowadzone zostały następujące
    symboliczne oznaczenia:
    <ul>
        <li>CZUJ_GÓRA - czujnik u brzegu basenu</li>
        <li>CZUJ_DÓŁ - czujnik u dna basenu</li>
        <li>NAPEŁNIJ - przycisk "Napełnij"</li>
        <li>OPRÓŻNIJ - przycisk "Opróżnij"</li>
        <li>WYMIANA - przycisk "Wymiana"</li>
        <li>DOPŁYW - siłownik sterujący dopływem wody</li>
        <li>ODPŁYW - siłownik sterujący odpływem wody</li>
    </ul>
</p>
<h2>
    Zadania do wykonania:
</h2>
<ol>
    <li>Napisz program obsługujący przycisk "Napełnij", tak aby po jego wciśnięciu zaczęła
        się lać woda. (Użyj cewki S)</li>
    <li>Dopisz do poprzedniego programu zabezpieczenie reagujące na górny czujnik poziomu
        cieczy tak, aby woda się nie przelewała przez brzeg.</li>
    <li>Uzupełnij poprzedni program o obsługę przycisku "Opróżnij". Spraw aby wylewana była
        woda z całego basenu.</li>
    <li>Zmodyfikuj program tak, aby nie można było przerwać procesu napełniania i opróżniania
        basenu. Dopiero gdy poziom cieczy osiągnie jakiś czujnik, proces zostaje przerwany.</li>
    <li>Dodaj obsługę przełącznika "Wymiana". Jeśli basen nie jest aktualnie napełniany
        lub opróżniany, a przycisk jest załączony, to niech zostaną otwarte oba zawory na
        raz (wymusza to ciągły obieg świeżej wody).</li>
</ol>
