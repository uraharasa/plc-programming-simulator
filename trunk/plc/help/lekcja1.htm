<h2>
    Lekcja 1 - Wprowadzenie
</h2>
<p>
    Jeśli jeszcze nigdy nie spotkałeś się ze sterownikiem PLC, na pewno zastanawiasz
    się, co to takiego. Jak zapewne wiesz jeszcze do niedawna wszystkie linie produkcyjne,
    czy procesy technologiczne sterowane były przez układy przekaźnikowe. Wszechobecne
    szafy z przekaźnikami miały jednak wiele wad. Styki przekaźników z czasem ulegały
    uszkodzeniom, a ich koszt nie był mały. Jakakolwiek zmiana w sterowaniu procesem
    musiała być uwzględniona przez ponowne zaprojektowanie układu przekaźników. No i
    ostatecznie rozmiar - nie były to układy małe. Wraz z popularyzacją techniki cyfrowej
    pojawiły się układy zastępujące szafy z przekaźnikami. Właśnie takim uniwersalnym
    układem jest sterownik PLC (Programmable Logic Controller - Programowalny Sterownik
    Logiczny). Jak taki sterownik wygląda? Oto jeden z modeli oferowanych przez firmę
    GeFanuc:
</p>
<img class="example" src="sterownik.jpg">
<p>
    Jest to sterownik w wersji Micro, tzn. w jednej obudowie zawiera układy wejścia/wyjścia,
    procesor itp. i jest zdolny do samodzielnej pracy. Bardziej zaawansowane sterowniki
    mają budowę modułową - montuje je się na specjalnej ramce zawierającej linie transmisji
    danych, w którą wpina się potrzebne części. Jeśli potrzeba nam np. 30 wejść, a dostępne
    mamy moduły po 10 wejść każdy, to można wpiąć 3 takie moduły i po odpowiednim skonfigurowaniu
    korzystać z nich bez żadnego kłopotu.
</p>
<p>
    Niniejszy program stawia sobie szczytny cel nauczenia Cię programowania sterowników
    PLC. Ale nie bój się! Jest to prostsze niż się wydaje. Przez kilka lat rozwoju sterowników
    PLC pojawiło się kilka języków ich programowania. Bezsprzecznie najpopularniejszym
    z nich został tzw. język drabinkowy. Swoją popularność zawdzięcza prostocie, a także
    dużemu podobieństwu do schematów układów przekaźnikowych. Spójrz na poniższe obrazki:
</p>
<img class="example" src="schematy.gif">
<p>
    Po lewej stronie znajduje się schemat układu przekaźnikowego, a po prawej jego odpowiednik
    w języku drabinkowym. Podobieństwo widać od ręki. Przyjrzyjmy się teraz programowi
    do nauki. Nie zamykaj okna z pomocą, tylko przełącz się na okno programu i wybierz
    z menu Lekcje opcję Lekcja 1, a następnie wróć do przeglądarki z pomocą. Oczom naszym
    ukazują się trzy okna. Omówię funkcję każdego z nich.
</p>
<img class="example" src="okno_wykonawcze.gif">
<p>
    W oknie zatytułowanym "Układ wykonawczy" widać elementy podłączone do sterownika.
    W lekcji pierwszej są to żarówki, wentylator, przełączniki, przyciski i potencjometry,
    w lekcjach kolejnych będzie to basen, pralka, fabryka oranżady i winda. Na niektóre
    elementy można wpływać myszką. Spróbuj np. kliknąć kilka razy na pierwszym z lewej
    przełączniku. W kolejnych krokach będziemy tworzyć programy sterujące każdym z tych
    elementów. Przejdźmy teraz do drugiego okna:
</p>
<img class="example" src="okno_elementow.gif">
<p>
    W tym oknie znajdują się elementy, które można użyć przy programowaniu sterownika.
    Nazywać je będziemy również rozkazami lub funkcjami. Wszystkie rozkazy są posegregowane
    według spełnianych funkcji. Klikając na zakładkach (Styki, Cewki, Liczniki itd.)
    można obejrzeć wszystkie dostępne elementy. Nie obawiaj się ich ilości, bo większość
    z nich spełnia podobne funkcje. Jeśli w trakcie programowania chciałbyś dowiedzieć
    się czegoś o jakimś elemencie, możesz kliknąć na nim prawym przyciskiem myszy i
    wybrać "pomoc". Twoim oczom ukaże się opis działania elementu. Ostatnim oknem jest:
</p>
<img class="example" src="okno_programu.gif">
<p>
    Jak na razie nie przedstawia się zbyt atrakcyjnie, ale jest to niejako najważniejsze
    z wszystkich trzech okien. To w nim będzie powstawał nasz program dla sterownika.
    Czarna pionowa linia z lewej strony to "zasilanie", a czarna z prawej to "masa".
    Pomiędzy nimi znajduje się niebieska przerywana linia oddzielająca elementy logiczne
    od cewek. Nie martw się, jeśli coś z tego nie rozumiesz - wszystko wyklaruje się
    po drodze.
</p>
<p>
    Kliknij <a href="lekcja1_1.html">tutaj</a> aby przejść dalej.
</p>
