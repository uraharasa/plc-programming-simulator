<h2>
    Lekcja 5
</h2>
<p>
    Ostatnia, piąta lekcja jest jednocześnie wymagającą najwięcej przemyśleń. Zajmiemy
    się w niej sterowaniem windą w pięciopiętrowym hotelu.
</p>
<p>
    Po włączeniu lekcji piątej oczom naszym ukazuje się hotelowy parter:
</p>
<img class="example" src="winda.jpg">
<p>
    Sterowanie windą odbywa się za pomocą przycisków symbolizujących piętra. Po wciśnięciu
    któregoś z przycisków, powinien zostać on podświetlony, a winda powinna zamknąć
    drzwi, pojechać na wybrane piętro, otworzyć drzwi i wyłączyć podświetlanie przycisku.
    Nieskomplikowane, prawda? A co powinno się stać, gdy ktoś wciśnie przycisk podczas
    jazdy windy na któreś piętro? Uwzględnienie wszystkich przypadków jest prawdziwym
    wyzwaniem i potrafią to tylko najlepsi. Czy ty jesteś jednym z nich?
</p>
<p>
    Do sterowania całym systemem dostępne mamy następujące wejścia i wyjścia:
    <ul>
        <li>Wejścia odpowiadające przyciskom przywołania windy. Każdy z przycisków, po wciśnięciu,
            daje na odpowiadającym mu wejściu jedynkę tylko na jeden cykl pracy sterownika.
            Przyciski dostępne są jako PRZYC_P, PRZYC_1, PRZYC_2, PRZYC_3 i PRZYC_4.</li>
        <li>Wyjścia odpowiadające żarówkom pod przyciskami. Ustawienie na danym wyjściu jedynki
            powoduje podświetlenie odpowiadającego przycisku. Światełka dostępne są jako SWIATŁO_P,
            SWIATŁO_1, SWIATŁO_2, SWIATŁO_3 i SWIATŁO_4.</li>
        <li>Wyjścia sterujące drzwiami na każdym piętrze. Zero na danym wyjściu powoduje zamykanie
            drzwi, jedynka - ich otwieranie. Ich oznaczenia to odpowiednio dla każdego z pięter
            DRZWI_P, DRZWI_1, DRZWI_2, DRZWI_3 i DRZWI_4.</li>
        <li>Dwa wyjścia sterujące ruchem samej windy. Jedno z nich, oznaczone WIND_RUCH, wybiera,
            czy winda stoi (zero), czy jedzie (jeden). Drugie, oznaczone WIND_KIER, steruje
            kierunkiem ruchu windy. Zero to ruch w dół, jeden to ruch w górę.</li>
        <li>Jedno wejście analogowe (CZUJ_WYS) pozwala na odczyt aktualnego położenia windy.
            Odległość między piętrami wynosi dokładnie 320 jednostek. 0 oznacza więc parter,
            320 pierwsze piętro, 640 drugie itd. Wartości pośrednie oznaczają, że winda znajduje
            się między piętrami.</li>
    </ul>
</p>
<p>
    Nasze zadanie już znamy - należy tak oprogramować sterownik, aby winda zachowywała
    się jak prawdziwa. Oczywiście nie oprogramujemy całego jej zachowania od razu. Krok
    po kroku dodamy więcej funkcji.
</p>
