<h2>
    Lekcja 3
</h2>
<p>
    W lekcji trzeciej zajmiemy się obsługą linii produkcyjnej. Naszym zadaniem jest
    produkcja oranżady, która okazuje się nieodzowna w życiu każdego ucznia.
</p>
<p>
    Po włączeniu lekcji trzeciej oczom naszym ukazuje się "fabryka":
</p>
<img class="example" src="oranzada.jpg">
<p>
    Produkcja butelek odbywa się w dwóch etapach. Po taśmie produkcyjnej puste butelki
    wędrują do układu napełniającego je oranżadą. W drugim etapie napełnione butelki
    są kapslowane i zjeżdżają z taśmy (do wykwalifikowanych pracowników pakujących napoje
    w skrzynki).
</p>
<p>
    Sterowanie pierwszym etapem produkcji (napełnianie) odbywa się w następujący sposób:
    <ul>
        <li>Rurkę (ukrytą w lejku), z której nalewana jest oranżada można podnosić i opuszczać.
            Aby butelka mogła przejechać, lejek musi być podniesiony. Sterowanie kierunkiem
            ruchu lejka odbywa się przez komórkę LEJEK.</li>
        <li>Można otworzyć lub zamknąć dopływ oranżady. Aby oranżada nie rozlewała się po hali
            produkcyjnej, w trakcie nalewania butelka musi być schowana pod lejkiem. Sterowanie
            dopływem odbywa się przez komórkę DOPŁYW.</li>
        <li>Dostępny jest czujnik obecności butelki pod lejkiem. Jego aktywność może np. aktywować
            opuszczenie lejka. Dostępny jest on w komórce PRZY_DOP.</li>
    </ul>
</p>
<p>
    Sterowanie drugim etapem produkcji (kapslowanie) odbywa się w następujący sposób:
    <ul>
        <li>Pierwsze z ruchomych ramion (większe) służy do ustawienia butelki dokładnie pod
            kapslem, a także do przytrzymania jej w miejscu podczas nakładania kapsla. Sterowanie
            ruchem góra-dół tej części odbywa się poprzez komorkę KAPSEL.</li>
        <li>Drugie ramię jest tłokiem wciskającym kapsel na butelkę. Na jego końcu znajduje
            się kapsel, automatycznie nakładany, jeśli tłok znajdzie się w skrajnie górnej pozycji.
            Sterowanie góra-dół tym tłokiem odbywa się przez komórkę TŁOK.</li>
        <li>Dostępny jest czujnik obecności butelki pod tłokiem. Jego aktywność może np. aktywować
            założenie kapsla. Dostępny jest on w komórce PRZY_KAP.</li>
    </ul>
</p>
<p>
    Dodatkowo musimy sterować przesuwem linii produkcyjnej. Linia porusza się tylko
    w jednym kierunku (w prawo). O tym, czy linia stoi, czy się przesuwa decyduje stan
    komórki TAŚMA.
</p>
<p>
    Naszym zadaniem jest uruchomienie produkcji. Należy przesuwając kolejne butelki
    po linii produkcyjnej napełniać je i kapslować. Nasz program napiszemy metodą kolejnych
    przybliżeń, co krok dodając nową cechę.
</p>
<h2>
    Zadania do wykonania:
</h2>
<ol>
    <li>Napisz program, w którym linia produkcyjna przesuwa pierwszą butelkę aż do lejka
        (aż zadziała czujnik PRZY_DOP).</li>
    <li>Dopisz do poprzedniego programu opuszczanie lejka, gdy znajdzie się pod nim butelka
        , a następnie napełnianie jej oranżadą (wykorzystaj timer).</li>
    <li>Uzupełnij poprzedni program o podniesienie lejka po napełnieniu i ponowne uruchomienie
        przesuwu linii produkcyjnej.</li>
    <li>Dodaj kapslowanie butelek w analogiczny sposób.</li>
</ol>
